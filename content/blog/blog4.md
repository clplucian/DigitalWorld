---
title: "O fană Tesla şi-a implantat cheia de acces de la maşină în mână"
date: 2019-08-13T11:30:16+03:00
draft: true
image: "/img/action-artificial-intelligence-device-595804.jpg"

---

Implanturile de cipuri cu RFID nu sunt tocmai noi, astfel de proceduri fiind disponibile pentru publicul larg de mai mulţi ani.

 Unii „biohackeri” îşi implantează cipuri pentru a stoca anumite informaţii personale, precum o carte de vizita, care poate fi scanata prin NFC, însă alţii văd aceste implanturi drept soluţii practice la anumite inconveniente. Amie DD, programator şi amatoare de modificări de acest gen, a decis să îşi implanteze în mână cipul maşinii sale Tesla, pentru a putea debloca şi porni vehiculul printr-o simplă atingere a mâinii.

În mod normal, pentru implanturi de cipuri RFID, nu trebuie să dezasamblezi nimic, fiind disponibile destule cipuri „blank” la vânzare. Acestea pot fi programate pentru majoritatea cazurilor de utilizare, precum accesul pe cartelă de la un interfon sau de la intrarea unui birou, însă Tesla foloseşte un sistem de securitate care împiedică „clonarea” cartelelor, numai compania putând furniza cartele de schimb în cazul în care aceasta este pierdută.

Astfel, pentru implantul lui Amie, cartela ei de acces a necesitat o „dezasamblare” mai puţin ortodoxă. Aceasta a fost scufundată în acetonă, care a topit plasticul din care era făcută, lăsând pe fundul vasului doar cipul RFID. Acesta a fost apoi introdus într-o capsulă „biopolimer” şi injectat sub piele, în mâna dreaptă a utilizatoarei. Procedura de implant pare să fie simplă, însă implică un ac şi cu siguranţă este măcar puţin dureroasă.